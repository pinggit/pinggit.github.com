---
layout: post
title: "心经"
published: true
created:  2013 Oct 13 01:15:51 PM
tags: [心经]
categories: [reading, mind]
---

观自在菩萨，行深<u>般若波罗蜜多</u>时，照见五蕴皆空，度一切苦厄。<u>舍利子</u>，色不异空，空不异色，色即是空，空即是色，受想行识，
亦复如是。<u>舍利子</u>，是诸法空相，不生不灭，
不垢不净，不增不减。是故空中无色，无受想行识，无眼耳鼻舌身意，无色声香味触法，
无眼界，乃至无意识界，无无明，亦无无明尽，乃至无老死，亦无老死尽。无苦集灭道，
无智亦无得，以无所得故。<u>菩提萨埵</u>，依<u>般若波罗蜜多</u>故，心无挂碍，无挂碍故，无有恐怖，远离颠倒梦想，究竟涅槃。三世诸佛，
依<u>般若波罗蜜多</u>故，得<u>阿耨多罗三藐三菩提</u>。故知<u>般若波罗蜜多</u>是大神咒，是大明咒，
是无上咒，是无等等咒，能除一切苦，真实不虚。故说<u>般若波罗蜜多</u>咒，即说咒曰：<u>揭谛揭谛，波罗揭谛，波罗僧揭谛，菩提娑婆诃</u>。
